　　景公病水，卧十数日，夜梦与二日斗，不胜。晏子朝，公曰：“夕者梦与二日斗，而寡人不胜，我其死乎？”晏子对曰：“请召占梦者。”出于闺，使人以车迎占梦者。至，曰：“曷为见召？”晏子曰：“夜者，公梦二日与公斗，不胜。公曰：‘寡人死乎？’故请君占梦，是所为也。”占梦者曰：“请反具书。”晏子曰：“毋反书，公所病者，阴也，日者，阳也。一阴不胜二阳，故病将已。以是对。”占梦者入，公曰：“寡人梦与二日斗而不胜，寡人死乎？”占梦者对曰：“公之所病，阴也，日者，阳也。一阴不胜二阳，公病将已。”居三日，公病大愈，公且赐占梦者。占梦者曰：“此非臣之力，晏子教臣也。”公召晏子，且赐之。晏子曰：“占梦者以占之言对，故有益也。使臣言之，则不信矣。此占梦之力也，臣无功焉。”公两赐之，曰：“以晏子不夺人之功，以占梦者不蔽人之能。”