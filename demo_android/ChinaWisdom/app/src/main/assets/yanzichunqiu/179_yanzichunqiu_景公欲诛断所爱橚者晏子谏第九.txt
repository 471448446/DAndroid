　　景公登箐室而望，见人有断雍门之橚者，公令吏拘之，顾谓晏子：“趣诛之。”晏子默然不对。公曰：“雍门之橚，寡人所甚爱也，此见断之，故使夫子诛之，默然而不应，何也？”晏子对曰：“婴闻之，古者人君出，则辟道十里，非畏也；冕前有旒，恶多所见也；纩纮琉耳，恶多所闻也；大带重半钧，舄履倍重，不欲轻也。刑死之罪，日中之朝，君过之，则赦之。婴未尝闻为人君而自坐其民者也。”公曰：“赦之，无使夫子复言。”此章与“景公欲杀犯槐者”、“景公逐得斩竹”事悉同，但悉辞少异耳，故着于此篇。