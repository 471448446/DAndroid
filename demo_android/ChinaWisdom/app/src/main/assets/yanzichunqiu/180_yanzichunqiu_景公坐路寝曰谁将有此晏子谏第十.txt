　　景公坐于路寝，曰：“美哉其室！将谁有此乎？”晏子对曰：“其田氏乎，田无宇为垾矣。”公曰：“然则奈何？”晏子对曰：“为善者，君上之所劝也，岂可禁哉！夫田氏国门击柝之家，父以托其子，兄以托其弟，于今三世矣。山木如市，不加于山；鱼盐蚌蜃，不加于海；民财为之归。今岁凶饥，蒿种芼敛不半，道路有死人。齐旧四量而豆，豆四而区，区四而釡，釡十而钟。田氏四量，各加一焉。以家量贷，以公量收，则所以籴百姓之死命者泽矣。今公家骄汰，而田氏慈惠，国泽是将焉归？田氏虽无德而施于民。公厚敛而田氏厚施焉。《诗》曰：‘虽无德与汝，式歌且舞。’田氏之施，民歌舞之也，国之归焉，不亦宜乎？”此章与“景公登路寝而叹”、“景公问后世有齐者”、“叔向问齐国之若”辞旨略同而小异，故着于此篇。