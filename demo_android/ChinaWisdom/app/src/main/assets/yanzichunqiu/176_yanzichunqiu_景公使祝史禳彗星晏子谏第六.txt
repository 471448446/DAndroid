　　齐有彗星，景公使祝禳之。晏子谏曰：“无益也，只取诬焉。天道不谄，不二其命，若之何禳之也！且天之有彗，以除秽也。君无秽德，又何禳焉？若德之秽，禳之何损？《诗》云：‘维此文王，小心翼翼，昭事上帝，聿怀多福，厥德不回，以受方国。’君无违德，方国将至，何患于彗？《诗》曰：‘我无所监，夏后及商，用乱之故，民卒流亡。’若徳之回乱，民将流亡，祝史之为，无能补也。”公说，乃止。此章与“景公登公阜见彗星”章旨同，故着于此篇。