　　晏子饮景公酒，日暮，公呼具火，晏子辞曰：“《诗》云：‘侧弁之俄’，言失德也。‘屡舞傞傞’，言失容也。‘既醉以酒，既饱以德，既醉而出，并受其福’，宾主之礼也。‘醉而不出，是谓伐徳’，宾之罪也。婴已卜其日，未卜其夜。”公曰：“善。”举酒祭之，再拜而出。曰：“岂过我哉，吾托国于晏子也。以其家货养寡人，不欲其淫侈也，而况与寡人谋国乎！”