　　庆氏亡，分其邑，与晏子邶殿，其鄙六十，晏子勿受。子尾曰：“富者，人之所欲也，何独弗欲？”晏子对曰：“庆氏之邑足欲，故亡。吾邑不足欲也，益之以邶殿，乃足欲，足欲，亡无日矣。在外不得宰吾一邑，不受邶殿，非恶富也，恐失富也。且夫富，如布帛之有幅焉，为之制度，使无迁也，夫生厚而用利，于是乎正德以幅之，使无黜慢，谓之幅利，利过则为败，吾不敢贪多，所谓幅也。”或作：晏子对曰：“先人有言曰：‘无功之赏，不义之富，祸之媒也。’夫离治求富，祸也。庆氏知而不行，是以失之。我非恶富也。谚曰：‘前车覆，后车戒。’吾恐失富，不敢受之也。”