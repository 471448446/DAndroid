　　晏子使晋，景公更其宅，反则成矣。既拜，乃毁之，而为里室，皆如其旧，则使宅人反之。且“谚曰：‘非宅是卜，维邻是卜。’二三子先卜邻矣，违卜不祥。君子不犯非礼，小人不犯不祥，古之制也。吾敢违诸乎？”卒复其旧宅，公弗许。因陈桓子以请，乃许之。或作：晏子使鲁，比其反，景公为毁其邻以益其宅。晏子反，闻之，待于郊，使人复于公曰：“臣之贫顽而好大室也，乃通于君。故君大其居，臣之罪大矣。”公曰：“夫子之乡，恶而居小，故为夫子为之。欲夫子居之以慊寡人也。”晏子对曰：“先人有言曰：‘毋卜其居，而卜其邻。舍今得意于君者，慊其居则毋卜已。没氏之先人卜与臣邻吉臣可以废没氏之卜乎。夫大居而逆邻归之心，臣不愿也。请辞。