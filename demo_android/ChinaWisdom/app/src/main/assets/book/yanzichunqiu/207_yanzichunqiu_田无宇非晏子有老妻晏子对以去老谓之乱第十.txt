　　田无宇见晏子独立于闺内，有妇人出于室者，髪斑白，衣缁布之衣而无里裘。田无宇讥之曰：“出于室为何者也？”晏子曰：“婴之家也。”无宇曰：“位为中卿，田七十万，何以老为妻？”对曰：“婴闻之，去老者，谓之乱，纳少者，谓之淫。且夫见色而忘义，处富贵而失伦，谓之逆道。婴可以有淫乱之行，不顾于伦，逆古之道乎？”此章与“景公以晏子妻老欲纳爱女”旨同而事异，田无宇虽至凡品，亦未应以是诮。晏子没，非晏子者将纳其说，见弃妻乎？无以垂训，故着于此篇。