　　景公有爱女，请嫁于晏子，公乃往燕晏子之家，饮酒，酣，公见其妻曰：“此子之内子耶？”晏子对曰：“然，是也。”公曰：“嘻！亦老且恶矣。寡人有女少且姣，请以满夫子之宫。”晏子违席而对曰：“乃此则老且恶，婴与之居故矣，故及其少而姣也。且人固以壮托乎老，姣托乎恶，彼尝托，而婴受之矣。君虽有赐，可以使婴倍其托乎？”再拜而辞。