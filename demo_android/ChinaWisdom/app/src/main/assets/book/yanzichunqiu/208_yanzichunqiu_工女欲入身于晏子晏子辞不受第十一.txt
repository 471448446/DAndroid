　　有工女托于晏子之家焉者，曰：“婢妾，东廓之野人也。愿得入身，比数于下陈焉。”晏子曰：“乃今日而后自知吾不肖也！古之为政者，士农工商异居，男女有别而不通，故士无邪行，女无淫事。今仆托国主民，而女欲奔仆，仆必色见而行无廉也。”遂不见。此章与“犯伤槐之令者女求入晏子家”事同而辞略，且无因而至，故着于此篇。